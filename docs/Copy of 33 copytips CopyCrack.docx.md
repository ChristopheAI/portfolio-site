**33 copywritingtips**   
**voor betere bedrijfsteksten** 

**Ooit al zó hard in een e-mail of webpagina gesleurd dat je wel actie *moest* ondernemen? Je kon niet anders dan klikken op die knop? Je moest dat webformulier gewoon even invullen? Wel, dát is de kracht van overtuigende copywriting.** 

In dit artikel serveer ik je **33 copywritingtips die de overtuigingskracht van jouw teksten maximaliseren**. Het zijn beproefde technieken die goeie copywriters al jaren kennen. En die voor meer conversie zorgen. Je leert: 

* hoe je je teksten veel *leesbaarder* maakt  
* hoe je dialoogkracht creëert zodat je publiek *blijft* lezen  
* hoe je ijzersterke koppen schrijft zodat je publiek *begin*t te lezen

**Zo creëer je slimme visuele kapstokken**

**Tip \#1. Hou rekening met de lettergrootte**  
Meer dan de helft van de volwassenen draagt een bril. Mik minstens op een lettergrootte 11 voor het grootste deel van je tekst. Zorg wel dat mensen je boodschap kunnen lezen zonder dat ze denken: ‘Goh, wat voor grote letters\!’

**Tip \#2. Leg geen tekstbakstenen**  
Tekstbakstenen zijn lappen tekst die ononderbroken uit één alinea lijken te bestaan. Ze lijken wel oneindig. En geen kat die ze leest. Zorg liever dat je lezer meteen in je tekst geraakt. Bouw je tekst op van kort naar lang. Begin met de kortste alinea eerst en maak ‘m nooit langer dan twee of drie regels. 

**Tip \#3. Geef je lezer ademruimte**  
Hoe? Door voldoende witruimte te laten in je tekst. Doe zoals ervaren sprekers. Zij laten vlak na een scherp argument vaak een veelbetekenende stilte vallen. Zodat de woorden bij de luisteraar bezinken. Met succes. 

**Tip \#4. Gebruik de juiste tussenkoppen**   
Is je lezer aan je tekst begonnen? Laat hem dan niet afhaken en plaats voldoende tussenkoppen. Ze tonen de lezer dat er iets nieuws komt. Iets interessants. Want zelfs al schreef je een ijzersterke tekst, je lezer reageert niet als hij niet verder leest. 

Belangrijk: stem de tussenkoppen ook af op het medium. Plaats in je e-mailings en webteksten drie tot vier tussenkoppen per scherm. Voor advertenties: één tussenkop om de twee à drie paragrafen. Hou het ook kort: plaats maximum één regel per tussenkop.   
   
**Tip \#5. Respecteer de leeszwaartekracht**  
Er is zoiets als een natuurlijke volgorde waarin mensen advertenties, webpagina’s en folders lezen. Dat gaat als volgt: foto, onderschrift, kop, subkop, bodycopy, logo. Moet je deze leesrichting volgen? Zeker niet. Veel advertenties lappen dit principe aan hun laars. Maar hou voor ogen: hoe meer de lezer met je tekst worstelt, hoe lauwer hij reageert. 

**Tip \#6. Onderstreep het belangrijkste voordeel**  
Een zin onderstrepen of niet? Dat hangt af van het medium. In een brief kan het prima, in een brochure is het maar oubollig. Online wijst een onderstreepte zin dan weer op een link. 

Wat je ook onderstreept in een brief, wees zuinig voor optimaal effect. Onderstreep bijvoorbeeld alleen je aanbod, het belangrijkste voordeel of de call-to-action. De blik van de lezer richt er zich toch automatisch op. 

**Tip \#7. Gebruik bullets**  
Moet je dingen opsommen in je tekst? Dan gebruik je het best bullets. Je weet wel: zo van die opsommingskogeltjes. Zo kan je lezer je tekst ook makkelijker scannen. Beperk je krachtige kogeltjes liefst tot vijf stuks. En bouw ze op van kort naar lang. Maar knoop als copywriter dit in je oren: de eerste en de laatste bullet worden het vaakst gelezen. 

**Zo schrijf je headlines die *doen* lezen**

**Tip \#8. Vat je verhaal krachtig samen**  
Een goede headline bevat stopkracht. De ideale kop houdt de lezer bij de les, zet aan om de bodycopy te lezen en vat het verhaal kernachtig samen. Liefst in 10 à 16 woorden. Al bestaan er headlines, langer dan 16 woorden, die verpulverende resultaten boekten. Zoals deze legendarische headline van copywriter David Ogilvy: “At 60 miles an hour the loudest noise in this new rolls-royce comes from the electric clock.” 

**Tip \#9. Stop een voordeel in je headline**   
Headlines kun je indelen in drie categorieën. Je hebt headlines met nieuwswaarde, headlines die nieuwsgierigheid opwekken en headlines die een voordeel bieden. 

Uit testen van Ovilgy & Lathers blijkt dat koppen die een voordeel bieden het best scoren. Headlines met nieuwswaarde scoren op hun beurt beter dan headlines die nieuwsgierigheid opwekken. Een kop die de drie eigenschappen bundelt, scoort nog beter. Dus heb je een nieuw product, een verbetering of een nieuw gebruik ervan? Gooi het in de kop. En vergeet zeker het voordeel niet.

**Tip \#10. Wring die woordspeling de nek om**  
Ik vind woordspelingen leuk. Maar voor je headline is het géén goed idee. Met de *goedgevonden*\-headline boet je in aan duidelijkheid. Probeer daarom doordenkers te vermijden. Dit geldt des te meer online, waar lezers nog ongeduldiger zijn. 

**Tip \#11. Stel geen ja-neevraag**  
Schrijf nooit een headline die een vraag stelt waarop het antwoord neen kan zijn. Bijvoorbeeld: ‘Hebt u de nieuwe inktpatronen van Canon al ontdekt?’ Neen, denkt de lezer. En hij slaat de pagina om, klikt weg, of opent je enveloppe niet. Klinkt er een luide JA in het hoofd van de lezer? Dan kan het, zolang die vraag maar nieuwsgierigheid opwekt. 

**Tip \#12. Stel een prikkelende vraag**  
Zijn vragen dan uit den boze? Tuurlijk niet. Een provocerende vraag werkt prima. Zo zorgde copywriter Bill Jaymee voor een prikkelende envelop voor het magazine Psychology Today. Hij schreef: ‘Do you close the bathroom door, even if you’re the only one at home?’ Tja, die enveloppe werd razendsnel opengescheurd.

**Tip \#13. Ga niet zitten bluffen**  
Suggereer in je headline dat de lezer snel en makkelijk kan krijgen wat hij wil. Maar hou je kop wel geloofwaardig. De lezer mag niet denken dat het te mooi is om waar te zijn. Extra tip: stop je kopregel in een journalistiek jasje en suggereer zo dat je nuttige informatie hebt. Bijvoorbeeld: Ontdek 101 manieren om zuiniger te rijden.

**Tip \#14. Stop een gratis aanbod in je kop**  
Zet een gratis aanbieding in je headline: een free trial, een sample, of een premium in ruil voor een aankoop. Of bied een korting aan. Klassiek truken van de foor? Jazeker. Maar ze wérken. 

**Tip \#15. Deel een verhaal of een getuigenis**  
Laat je headline een verhaal vertellen. Zoals in de advertentie van copywriter John Caples die wellicht de beste headline ooit op papier zette: ‘They laughed when I sat down at the piano, but when I started to play’. Of steek een getuigenis in je headline. Maar dan wel een uitspraak van een expert, niet zomaar een bekendheid. 

**Tip \#16. Waarschuw de lezer**  
Heb jij een dijk van aanbod? Zeg de lezer dat hij nog niets mag kopen. Bijvoorbeeld: ‘Koop geen verzekering voordat u deze feiten leest’. Dat trekt zeker de aandacht. Zeker met dat journalistieke sausje erover. 

**Zo krijg je dialoogkracht zodat je lezer *blijft* lezen**

**Tip \#17. Ga een echte dialoog aan**  
Telkens als je een tekst schrijft, zit er een persoon aan de andere kant. Niet een demografische groep, doelgroep of marktsegment. Maar een mens van vlees en bloed. Dus zoek een foto van iemand uit de doelgroep, voordat je begint met schrijven. Plaats de foto pal voor je neus. Of beeld je in dat die persoon voor je zit. Dat is voor wie je schrijft. Denk dus niet in termen van ‘mijn publiek’.  Schrijf je tekst voor die ene persoon met wie je een relatie wil opbouwen. En liefst een winstgevende. 

**Tip \#18. Zet de lezer centraal, niet jezelf**  
Schrijf in je copy twee tot drie keer zoveel ‘je’ dan ‘ik’ of ‘wij van bedrijf X. Het is een gouden regel die zorgt dat de lezer zich het centrum van het universum voelt. Hij zal geboeid verder lezen. 

En hoe wil jij de lezer aanspreken? Ben je zelf een ‘ik’ of ‘wij van bedrijf X’? Hier een gouden regel: schrijf vanuit ‘ik’ om een persoonlijke relatie aan te gaan. Schrijf vanuit ‘wij’ om de verantwoordelijkheid van het bedrijf te onderstrepen.   
   
**Tip \#19. Wik en weeg je woorden**  
Durf jezelf de vraag stellen waarom je voor een bepaald woord kiest. Heeft het de impact die je wil bereiken? Is dat woord relevant voor je lezer? Soms kan een synoniem wonderen doen. Spreek altijd in de taal van je doelgroep. 

**Tip \#20. Schrijf met de woorden die je kent**  
Een woordenboek is een musthave voor een copywriter. Maar gebruik ‘m uitsluitend om woorden te dubbelchecken, niet om je woordenschat uit te breiden. Schrijf je tekst zodat iemand van twaalf hem begrijpt. Tenminste, voor business to consumer. Voor b2B mik je best op achttien jaar. Hoe dan ook, vaktaal is dus uit den boze. Daar moet je echt gruwelijk streng in zijn. 

**Tip \#21. Schrijf korte woorden**   
Winston Churchill zei het al: ‘Korte woorden zijn het best. En de oude woorden zijn nog beter.’ Het volgende hardnekkige misverstand ken je vast wel. Het is het idee dat, hoe langer je woorden zijn, hoe intelligenter je overkomt. Met als gevolg dat je online zinnen leest als: ‘Wij van bedrijf ondersteunen je met onze weboplossingen’. Terwijl ze bedoelen: wij helpen je met onze software. ‘Helpen’ telt twee lettergrepen minder dan ‘ondersteunen’. En het omschrijft veel beter wat het bedrijf echt doet. Onthoud vooral dit: als je lezer je boodschap niet begrijpt, verkleint de kans dat hij tot de actie overgaat die jij in gedachten had. 

**Tip \#22. Schrijf oprecht**   
Dit lijkt logisch, maar te veel bedrijfsteksten staan bol van gladde marketingpraat. Als je niet geloofwaardig klinkt, werken je woorden niet. En dat brengt ons naadloos bij de volgende, misschien wel de belangrijkste copywritingtip. 

**Tip \#23. Schrijf zoals je spreekt**  
Je verhaal staat op papier? Herschrijf dan wat geschreven klinkt. Want tekst is maar een *vervangmiddel* voor de conversatie die je hebt met je individuele prospect of klant. Laat de dialoog in het hoofd van je lezer zo natuurlijk mogelijk klinken. Want deze dialoog is essentieel voor conversie.  

**Tip \#24. Lees je tekst luidop**  
Inderdaad, zet die maar schroom opzij. En lees wat je geschreven hebt voor. Luidop. Zo hoor je meteen waar de tekst hapert. Klink je als een dure strafpleiter? Maak je tekst dan eenvoudiger en duidelijker.  

**Tip \#25. Laat je zinnen zingen**  
Varieer je zinslengte. Hak lange zinnen in stukken en wissel een lange zin af met een korte. Gebruik al eens staccato. Moet. Je. Echt. Doen. Maar vergeet niet dat de magie net in de variatie zit. 

**Zo kieper je alle ballast overboord**   
**\- en hou je een krachtige tekst over**

**Tip \#26. Schrap lege werkwoorden**  
Speur in je tekst naar hulpwoorden als ‘kunnen, worden, zullen, hebben, willen. En schrap ze onverbiddelijk. Vaak voegen ze niets toe. Erger, ze ontkrachten je tekst en duwen je lezer weg. Laat je werkwoorden zélf werken.

**Tip \#27. Schrap de ‘schapheiding’**  
Meestal kun je woorden die eindigen op \-schap, \-heid en –ing perfect schrappen. Vervang ze door vlotte spreektaal. Want wollige woorden horen niet thuis in een vlotte dialoogtekst.

**Tip \#28. Schrap het twijfelwerkwoord ‘hopen’**  
Wij hopen dat je alle informatie gekregen heeft’. Voel je de twijfel in deze zin? Ruikt je de angst? Wie zelfbewust en affirmatief wil schrijven, schrapt het woord ‘hopen’ uit zijn woordenboek. 

**Tip \#29. Schrap containerwoorden**   
Woorden zoals aspect, element, gebeuren, situatie, model … Het is simpel. Ofwel schrap je ze. Ofwel vervang je ze door een concreet begrip. Schrijf niet ‘procesoplossing’ als je ‘software’ bedoelt. Laat de lezer niet raden.

**Tip \#30. Schrap overtollige adjectieven en bijwoorden**   
Woordsoorten als bijvoeglijke naamwoorden en bijwoorden hebben een welomschreven functie. Ze voegen namelijk informatie toe. En dat is niet altijd een meerwaarde voor je tekst. Of zoals Stephen King het treffend verwoordt: ‘The road to hell is paved with adverbs.’

**Tip \#31. Schrap vooral emotionele adjectieven**   
Zoals fantastisch, uniek en ongelofelijk. Tenzij je aanbod echt ongelofelijk is. Toch raad ik je aan om je lezer niets op te leggen. Hij moet deze emoties vooral *voelen*. Zodat hij zélf het label ‘uniek’ kleeft op je product of dienst.  

**Tip \#32. Schrap drempelwoorden**  
Moeten, betalen, probleem, kosten, vergissing, moeilijkheid, incident, onmogelijk … Voel je hoe zwaar deze woorden overkomen? Ze vormen een drempel voor je lezer. Schrijf liever positief en gebruik woorden als gerust, graag, met alle plezier, zomaar. Ook dubbele ontkenningen laat je best achterwege. Dus niet: ‘Geen probleem.’ Wel: ‘Kan perfect\!’ 

**Tip \#33. Schrap het woord ‘maar’**  
Het is opletten geblazen met het woord ‘maar’. In sommige zinnen is het geen voegwoord, maar een veegwoord: het kondigt nieuwe informatie aan die jou de vorige zin doet vergeten. Kortom: het zorgt voor een negatieve wending in je verhaal. Schrijf liever ‘en’: dat verbindt je beide zinnen en zo loopt je positieve verhaal gewoon door. 

\*\*\*\*\*\*\*\*\*

